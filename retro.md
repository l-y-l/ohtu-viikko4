#Retrospektiivitekniikat

Retrospektiivissä ohjelmistonkehittäjätiimi kokoontuu projektin tai iteraation lopussa tarkastelemaan toimintatapaansa ja pyrkii löytämään tähän parannuksia seuraaviin sprintteihin. Retrospektiiviin on erilaisia lähestymistapoja kuten "Start, Stop, Continue, More of, Less of Wheel" sekä "Glad, Sad, Mad", ja tekniikasta ja ryhmän koosta riippuen se kestää noin kymmenestä minuutista jopa kahteen tuntiin. Näistä edellinen on nopea keino saada palautetta siitä mitä tulisi tehdä jatkossa enemmän, ollenkaan tai vähemmän käyttämällä posteria, joka on jaettu viiteen ympyräsektoriin kutakin luokkaa "Start", "Stop", "Continue", "More of", "Less of" varten. Kuhunkin sektoriin kirjataan tiimin jäsenten asiaankuuluvat kommentit, minkä jälkeen ryhmä voi keskustella yksittäisistä huomioista ja täytäntöönpanosta. Kokonaisuudessaan menetelmä kestänee kymmenestä 25 minuuttiin. "Glad, Sad, Mad" -tekniikassa taas kukin jäsen kirjaa kohtaamiaan ongelmia, huomioita ja ehdotuksia tekniikan nimensä mukaisiin ryhmiin (kirjaavan jäsenen tuntemus asiaa kohtaan). Kukin jäsen esittelee lyhyesti asiansa, minkä jälkeen aiheet ryhmitellään ja tiimi käy ne läpi äänestämässään tärkeysjärjestyksessä kunnes joko kaikki on käyty läpi tai aika loppuu. Aikaa varataan yhteensä korkeimmillaan 60 minuuttia.
